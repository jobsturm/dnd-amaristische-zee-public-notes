<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>sessies/12/speler recap</title>
    <link rel="stylesheet" href="styles.css">
</head>
<body>
    <main>
        <article>
            <a href="index.html" class="back-to-index">Back to Index</a>
            <h1>sessies/12/speler recap</h1>
            <div class='block'></div><div class='block'><p>Geschreven door <span class="non-public-link">Annelot "Lotta" Lagerwal (Louisa's Karakter)</span>. 2 uit 9 voor inspiratie</p></div><div class='block'><p>Recap 18 maart 2025</p></div><div class='block'><p>Na een onrustige nacht, waarin <span class="non-public-link">Lilith</span> plots in grootte verdubbelde en er bleke gezichten in het water werden gezien, begint het zonlicht door de schemering te breken en lijkt een zonnige dag zich snel aan te dienen. <span class="non-public-link">Bassem</span> en <span class="non-public-link">Annelot "Lotta" Lagerwal (Louisa's Karakter)</span> houden het water nog steeds in de gaten, als de gezichten plotseling weer opdoemen. Het zijn immens lelijke gezichten en geschrokken roepen de twee iedereen het dek op. Monsterjager <span class="non-public-link">Galadin Vloedwacht</span> heeft nog nooit zulke afschuwelijke wezens gezien en wordt overvallen door angst, en voordat iedereen goed en wel weet wat er gebeurt, klimmen deze slijmerige, bedorven personen de <span class="non-public-link">Schip/Bokkepoot</span> op en beginnen de groep te belagen. Bassem valt ze aan met een pijnlijk geluid dat ook het hout van de boot doet kraken, en besluit daarna de crew te helpen om het schip varende te krijgen. Annelot roept de reuzententakel op, die van naast de boot de hags toetakelt, en Lilith gebruikt hun splinternieuwe krachten om groter te worden en ze aan te vallen. De hags vallen steeds aan en duiken dan achterover weer de zee in om elders weer op te komen. Lilith probeert er een te pakken door hun hoofd in het water te steken, maar komt proestend weer boven. Annelot, die een gloeiende bal energie paraat hield, vuurt die met volle kracht af op een hag die opduikt, waarna ze die ook nog een steek met haar dolk verkoopt. Dan wordt ze vastgegrepen door een van de wezens en het water in gesleurd, precies op het moment dat het schip in beweging komt. Ze worstelt zich vrij uit de greep van de hag, die meteen een klap krijgt van de tentakel, en lanceert zichzelf met haar krachtige zwemslag weer aan boord, nog steeds vrij rustig ademend alsof ze niet zojuist kopje-onder is gegaan. Kapitein Squee stuurt een magische straal van zuur af op een van de wezens, die akelig krijst, en Galadin, die de angst van zich af heeft weten te schudden, maakt het wezen af met een strak schot recht door het hoofd. De overgebleven hag komt weer boven, wordt verrast doordat niet Annelot maar de grote gestalte van Lilith daar staat, wordt geraakt door de zweep en vervolgens afgemaakt door een laatste Eldritch blast van Annelot. De tentakel grijpt het lijk vast en trekt het naar de diepte.</p>
<p>Iedereen komt op adem terwijl Iris zeemansgraf inschenkt en ze allemaal beginnen aan de dag. Bassem geneest Annelots wonden een beetje en maakt maaltijden klaar, en de rest van de dag loopt voorspoedig. Grotsnik wordt precies genoeg opgelapt zodat hij Adamzode haalt, terwijl Galadin het lichaam van een hag bestudeert en een mensenlederen tas met wat bijzondere spulletjes erin ontdekt. Annelot blijft de horizon in de gaten houden, op haar hoede voor schepen die ze zou kunnen herkennen nu ze de plek naderen die zij ooit thuis noemde.</p>
<p>Dit staat ze de volgende ochtend ook te doen, als Lilith bij haar komt staan en vraagt waarom ze zo angstvallig in de verte tuurt. Ze vertelt hen dat ze op haar hoede moet zijn voor iedereen die haar zou kunnen herkennen, omdat ze met haar schip ten onder had moeten gaan en ze niet weet hoe ver dat verhaal zich al heeft verspreid. Ze moet onder de radar blijven, dat is voordelig, en Adamzode heeft veel mogelijkheden om informatie te vergaren over wie in de Diepe Dolk verantwoordelijk is voor het vermoorden van haar crew, die als familie voor haar waren en haar schip, dat haar thuis was. Het zal raar zijn om in Adamzode rond te lopen na al die jaren, terwijl ze sinds haar vertrek daar een hele familie heeft gewonnen en ook weer is verloren, en dit alles maakt dat ze op haar hoede en een beetje nerveus is. Als laatste vertrouwt ze Lilith toe dat ze de naam Annelot al jaren niet meer gebruikte, dat iedereen op zee en in Adamzode haar kende als Lotta Lagerwal, maar dat het in de buurt van buitenstaanders beter zal zijn om Annelot aan te houden, om onder de radar te blijven.</p>
<p>Dan wordt het gesprek onderbroken door geschreeuw en een rookpluim die vanuit de keuken komt walmen. Joris heeft een oliebrand geprobeerd te blussen met water en Bassem, die het probeerde te doven met zijn cape, heeft nu een smeulende cape. Iedereen helpt met blussen van het vuur, en terwijl Squee de schade opneemt, spreekt Bassem Joris woedend toe. Als de kalmte enigszins is wedergekeerd op de Bokkenpoot, wordt er besproken wat te doen met Joris als ze in Adamzode zijn. Bassem oppert om hem aan land aan het werk te zetten, wat de rest prima lijkt te vinden zolang ze er zelf niets voor hoeven te regelen en Joris niet meer aan boord komt. Dan roept Juul: “Land in zicht!” en zien ze de haven van Adamzode opdoemen, waar een recent gerepareerde Fluwelen Draak ten anker ligt…</p></div>
            <section class="related-pages">
</section>

        </article>
    </main>
</body>
</html>