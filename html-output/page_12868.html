<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>sessies/15/speler recap</title>
    <link rel="stylesheet" href="styles.css">
</head>
<body>
    <main>
        <article>
            <a href="index.html" class="back-to-index">Back to Index</a>
            <h1>sessies/15/speler recap</h1>
            <div class='block'><p>Geschreven door <span class="non-public-link">Lotta</span> - 5/9 voor inspiratie</p></div><div class='block'><p>Recap sessie 12-05</p></div><div class='block'><p>Na een lange dag vindt bijna iedereen een goede nachtrust, behalve Lotta. Ze wordt meegevoerd in een rusteloze maar uiteindelijk geruststellende droom (zie whatsapp voor de droom). De volgende dag worden de laatste voorbereidingen getroffen voor de wandeltocht naar Kazragh. Vlak voor vertrek glipt Lotta nog weg om iets af te handelen, en zegt dat ze zo snel mogelijk weer terug zal zijn. Ze koopt een schep en betreedt het riool, waar ze de plek van haar droom opzoekt en met behulp van magie en haar schep de rioolwand begint te bewerken. Uiteindelijk is er dan een gat, dat gestaag het zinkgat onder Umberlee’s tempel laat vollopen met rioolwater. Wanneer Lotta het riool verlaat wordt ze opgewacht door een wachter, en snel teleporteert ze naar het portiek van het badhuis. Alleen Ollie de ara blijft achter en vliegt weg. Dit ziet de rest van onze helden, die ondertussen op het plein staan te wachten. Lotta frist zich snel op in het badhuis, zegt de eigenaresse gedag en verandert opnieuw haar uiterlijk bij het verlaten van het pand, om zich ongezien bij haar vrienden te voegen. Ze overtuigt hen ervan zo snel mogelijk te vertrekken, zonder te veel vragen te beantwoorden over haar vogel, haar uiterlijk of wat ze heeft uitgespookt.</p>
<p>De rest van de dag verloopt soepel. Galadin leidt de groep over de weg richting Kazragh, die hen langs verschillende dorpen zal gaan voeren. Als de avond valt zetten zij hun kamp op langs de weg en maken ze een vuurtje. Plots wordt Galadin belaagd door iets onzichtbaars. Bassem ziet achter de tenten twee zwevende wezentjes die nog het meeste weg hebben van kleine wervelwinden. Voor de groep het weet krijgen ze een mini-zandstorm over zich heen en wrijven ze in hun ogen, terwijl Galadin opnieuw wordt aangevallen. Lilith groeit zodat hen de vliegende wezens kan raken, Bassem inspireert zijn vrienden en Squee vuurt magie op de wezens af, wat per ongeluk ook een ander magisch effect met zich meebrengt. Lotta, die net het zand uit haar ogen weet te wrijven, kan nu nog steeds niets zien door de mistwolk die haar plots omhult (Lotta krijgt een steeds grotere hekel aan het land). Galadin wordt bont en blauw geslagen en verliest het bewustzijn, waarop Bassem hem tot twee keer toe snel oplapt. Galadin wrijft het zand uit zijn ogen, kopieert de wezens door zichzelf zo wendbaar als de wind te maken en sprint de andere kant op. Hij wordt gevolgd en opnieuw aangevallen door het onzichtbare wezen, waarna Bassem gelukkig op tijd bij hem is en Galadin zelf de laatste vernietigende pijl kan afschieten. Het wezen verwaait als zand in de wind, en het is weer stil in het bos. Het lijkt erop dat deze wezens een soort bounty hunters zijn, die een specifiek doelwit krijgen en daar achteraan gaan. Iemand wil Galadin uit de weg hebben, en het was bijna gelukt. Hoewel de rest van de nacht goed verloopt, is het gevoel van veiligheid er toch een stuk minder op geworden…</p></div>
            <section class="related-pages">
</section>

        </article>
    </main>
</body>
</html>