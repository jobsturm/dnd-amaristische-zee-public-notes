<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>sessies/09/speler recap</title>
    <link rel="stylesheet" href="styles.css">
</head>
<body>
    <main>
        <article>
            <a href="index.html" class="back-to-index">Back to Index</a>
            <h1>sessies/09/speler recap</h1>
            <div class='block'></div><div class='block'><p>Geschreven door <span class="non-public-link">Annelot "Lotta" Lagerwal (Louisa's Karakter)</span></p>
<p>Recap 17 januari 2025</p>
<p>Lilith verschijnt op de balustrade achter de goblin, die hen nog niet heeft opgemerkt, en kijkt verdwaasd rond om zich te oriënteren. De grot loopt ver door naar achter, en daar zijn enkele andere goblins te zien. De rest van de groep begint zich klaar te maken voor het gevecht dat komen gaat. Bassem doet een dappere poging tot fluiten met zijn handen, een vaardigheid die blijkbaar wat is weggezakt maar toch wordt Lilith door de poging geïnspireerd. Die besluit de missie zo lang mogelijk onopvallend te houden, slaat een hand voor de mond van de goblin voor zich en snijdt in een vloeiende beweging de keel door. Zodra Lilith die beweging maakt, suist er een bal van paarse energie door de lucht die deze goblin extra-dood maakt en direct de goblins verderop attendeert op de aanwezigheid van indringers. Er klinkt gekrijs en geschreeuw dieper uit de grot, en de blauwe tiefling Annelot, die zich net bij onze helden heeft gevoegd, krabt zich licht beschaamd achter de hoorn omdat dit misschien een beetje te enthousiast was. Het is nu go-time, dus iedereen begint door het water naar het strand te waden, de een vlotter dan de ander, en zet zich schrap. Lilith heeft hun zweep tevoorschijn gepakt en ziet als eerste het goblinkamp: stapels kratten en hopen rottende varkenskarkassen die meestal enkel als proviand dienen, maar nu ook als barricades waar de goblins zich achter verschuilen en dan opspringen om pijlen af te vuren op de indringers. Squee en Galadin vuren spreuken op de goblins af, Lilith deelt zweepslagen uit en Bassem blijft iedereen ondersteunen maar houdt zich op de achtergrond. Annelot smijt energie in de rondte en heft op gegeven moment haar hand, waarna een gigantische paarse tentakel door de zanderige vloer heen barst en goblins neermaait en wurgt. De rest van de groep is licht van hun stuk gebracht door deze angstaanjagende verschijning, maar het lijkt aan hun kant te staan. Goblin-slachtend baant de groep zich een weg door de grot, waar ook een boot onder constructie ligt. De laatste goblin in de ruimte wordt door Bassem gierend van het lachen op zijn knieën gedwongen, en na een klap van de tentakel is het galmende gekakel uitgedoofd en de stilte compleet.</p>
<p>Even snuffelt de groep rond: het stinkt hier naar dood varken. Lilith opent de deur aan het einde van de grot, en wordt niet zo aangenaam verrast door een brandende goblin die uit een katapult wordt gelanceerd. De groep heeft niet op adem kunnen komen en wordt nu aangevallen door een tweede, beter voorbereide golf goblins. De goblin-bom komt hard aan en sommigen zijn gehavend, maar de deur is open dus ze moeten wel verder. Ze vechten door en zien nu ook Grotsnik, de goblin-koning, die pas net wakker lijkt te zijn en haastig met zijn zwaard komt aansnellen. Een pijl raakt Bassem in zijn schouder en hij zakt naar de grond, waarop Annelot snel naar hem toe rent, hem met een lichte aanraking op de wond stabiliseert en terug naar de vorige ruimte sleept. De rest blijft in gevecht en lokt Grotsnik naar de andere ruimte om hem af te zonderen. Lilith en Galadin duwen de deur dicht en blijven goblins aanvallen door de kieren. Met behulp van de tentakel krijgt Squee Grotsnik buiten westen, en vrij snel daarna geven de overgebleven goblins ook de strijd op en worden ze allemaal vastgebonden. Als de situatie onder controle is, worden de overlevende goblins ondervraagd en worden alle spullen doorgeplozen. Squee geeft Annelot een stuk perkament, dat hij heel graag weer terug wil hebben als Annelot tussen neus en lippen door noemt dat het een schatkaart is. De groep leert dat Grotsnik eigenlijk de enige was die in deze grot wilde zijn, en dat de andere goblins hem gewoon volgden, ondanks dat ze bang zijn voor het constante lage gezoem dat in de grot klinkt, en voor de tunnel met hele grote botten, die ze hebben dichtgebouwd en die Lilith alweer deels aan het openbreken was. Onze helden besluiten om de goblins hier vastgebonden te laten zitten met een mes om zich op den duur te bevrijden. Grotsnik wordt meegenomen om op het schip te ondervragen en dan, als het kan, door Juul te laten vermoorden. Squee draagt Joris op om de varkens aan boord te hijsen maar Bassem, die inmiddels weer bij zinnen is, steekt daar een stokje voor. Met de vastgebonden Grotsnik gaan ze weer aan boord, in de hoop informatie uit hem te krijgen voordat ze hun beloning innen bij de burgemeester van Adamzode…</p></div>
            <section class="related-pages">
</section>

        </article>
    </main>
</body>
</html>